---
templateKey: blog-post
title: 'Fonder: David Einhorns glorie fortsatt på hell'
date: 2018-08-01T15:11:54.673Z
sponsored: false
featured: false
tags:
  - Greenlight Capital
---
Oslo (Fondene TDN Direkt) Den ifølge mange legendariske hedgefondforvalteren David Einhorn opplever mildt sagt en tøff tid og fondet hans Greenlight Capital har siden årsskiftet falt 18,6 prosent.



Reuters rapporterer at investorene har klaget på forvalterens stahet når det kommer til short-posisjonen i Tesla og hans manglende vilje til å fortelle hvor mye fondet har tapt på posisjonen, samt hans mangel på idéer for hvordan fondet skal forbedre lengre tids underprestasjon.



I et brev til investorene tirsdag forklarte David Einhorn at Greenlight Capitals avkastning i andre kvartal ble -5,3 prosent og at det innebar en nedgang på 18,3 prosent siden årsskiftet per 30 juni. Kun timer etter å ha sendt ut brevet, skal forvalteren i tillegg ha fortalt investorene at fondet falt 0,4 prosent i juli, hvilket betyr en nedgang rundt 18,6 prosent siden årsskiftet. Det opplyser en investor overfor Reuters, ifølge nyhetsbyrået.



I brevet vedgår David Einhorn at det har blitt gjort feil og innrømmer at fondets avkastning de tre siste årene har vart vært "mye verre enn vi kunne forestilt oss". Forvalteren forklarer videre at flertallet av investorene har mistet tålmodigheten og krevd å få pengene sine tilbake.



Greenlight-sjefen peker på at klimaet for verdiinvesteringer har vært tøft, og viser til data som indikerer at strategien nå har underprestert i mer enn ett år. Han forklarer imidlertid at dette kommer til å endre seg på et tidspunkt, men at Greenlight ikke kan si akkurat når det vil skje.



"Akkurat nå forteller markedet oss at vi tar feil, feil, feil om nesten alt", skriver forvalteren, som dog fastholder at fondets posisjonering i markedet fremover er høyst fornuftig ("makes a lot of sense").



Helt passiv med hensyn til den seneste tids fondsutvikling har imidlertid David Einhorn ikke vært.



Han forteller at fondet kvittet seg med det meste av sin short-posisjon i Netflix på 281,46 dollar mellom januar og april i år, og benyttet flere salgsopsjoner i short-boken. Videre oppgis det at en posisjon i den japanske banken Resona Holdings har blitt avviklet, en beholdning i detaljhandelselskapet Dillard's har blitt solgt med tap og at en femårig short i svenske Elekta har blitt avsluttet med en mindre gevinst.



Greenlight Capital forvaltes ut ifra en verdibasert filosofi og fondets fem største lange posisjoner var ved utgangen av andre kvartal i Bayer AG, Brighthouse Financial, CNX Resources, General Motors og edelmetallet gull.
